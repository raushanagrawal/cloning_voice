मुंबईतील यशवंतराव चव्हाण सेंटर येथील, रंगस्वर सभागृह येथे, सकाळ अवतरणार्थ प्रकाशन समारंभास प्रमुख पाहुणे म्हणून उपस्थित होतो.
'सकाळ' च्या अवतरण पुरवणीतील, राहुल गडपाले यांची लेखमाला पुस्तकरूपात, यावेळी प्रकाशित करण्यात आली 
उद्धव ठाकरे, ॲड. दिलीप एडतकर, डॉ. सुनील देशमुख, काँग्रेस पक्षाचे राज्याचे प्रमुख नाना पटोले, ज्यांच्या पुस्तक प्रकाशनासाठी, आज आपण येथे उपस्थित आहोत. ते राहुल गडपाले, अन्य सर्व सहकारी आणि बंधू-भगिनींनो...! 
राहुल गडपाले यांचे अनेक लेख, माझ्या वाचनात आले. ते सकाळ मधूनच आणि ते नित्याने लिहीत असत, त्यातून अनेक वर्गात चर्चा होत असे, टिका-टिप्पणी होत असे, पण सर्वसामान्य माणसाच्या, आणि समाजासमोर ज्या काही महत्त्वाच्या गोष्टी लोकांना अस्वस्थ करतात, त्यावर परखड भाषा लिहिण्याचे हे त्यांचे वैशिष्ट्य होतं.
सकाळमधून अशी संधी अनेकांना दिली गेली.
मला आठवतं की, माझ्या वयाच्या १८ व्या वर्षी, मी पुण्याच्या कॉमर्स कॉलेजमध्ये शिकत होतो. आणि त्या वेळेला, सकाळमध्ये जाहिरात आली की, आम्हाला विद्यार्थी पत्रकार हवे आहेत.
मी त्याला अर्ज केला, आणि माझी निवड त्या ठिकाणी झाली.
सकाळमध्ये जवळपास दोन वर्ष मी विद्यार्थी पत्रकार म्हणून काम केले.
एकंदर त्यांच्या कामाची पद्धतच वेगळी होती.
नानासाहेब परुळेकर हे संपादक.
एखादे वृत्त आपण लिहून पाठवलं, तर नानासाहेब बोलवून घ्यायचे आणि सांगायचे की, यात या या गोष्टी इथे तुमच्या चुकलेल्या आहेत. या परत दुरुस्त करण्याचे काम तुम्ही केले पाहिजे.
त्यांच्या बातम्या देण्याच्या ज्या पद्धती होत्या, त्या सामान्य माणसाला महत्त्वाच्या वाटणाऱ्या पण, विचार करणाऱ्याला खूपदा बातमी कशासाठी लिहिली, याची शंका सुद्धा लोक उपस्थित करायचे.
उदा. सकाळमध्ये त्या काळात बातमी आली.
पुणे जिल्ह्यात भीमा नदी नावाच्या नदीत, एक दिवशी अचानक पाऊस पडल्यामुळे प्रचंड पाणी त्या नदीला आलं.
त्याआधी त्या नदीला पाणी नव्हते, पाणी ज्यावेळी नसते त्यावेळी नदीत कलिंगडची लागण केली जाते पण, अचानक पावसामुळे पाणी नदीला आलं, आणि कलिंगड वाहून गेले आणि त्याची बातमी सकाळमध्ये चौकटीत आली.
आम्ही जाऊन नानासाहेबांना विचारलं हे काय बातमी लिहिली, त्यांनी सांगितलं आपल्याला असं वाटतं या बातमीला काही अर्थ नाही पण, ज्या गावात कलिंगडची लागण झाली आणि त्यांच्या डोळ्यात देखत कलिंगड वाहून गेले. त्यांचे सर्वस्व उध्वस्त झालं, त्या लोकांना आपली बातमी वाचल्यानंतर आपल्या सुख दुःखाचे नोंद घेणारे, हे वृत्तपत्र आहे अशा प्रकारची भूमिका या ठिकाणी मांडली जाते.
या सर्व गोष्टींना मला जवळून पाहायची संधी बऱ्याच वेळा मिळाली  
राहुल गडपाले यांचे यासंबंधीचे लिखाण वाचल्यानंतर, साहजिकच सर्वसामान्य माणसाला अस्वस्थ करणाऱ्या अनेक गोष्टींच्या संबंधीचे मुक्त चिंतन, या ठिकाणी वाचायला मिळायचं. आणि ते अत्यंत लोकप्रिय अशा प्रकारचा तो कॉलम असायचा.
सामाजिक, राजकीय, आर्थिक अशा अनेक विषयांवर त्यांचे लिखाण असायचे, आणि विशेषतः त्यातून चुकीच्या व्यवस्थेविरुद्ध बंड केला पाहिजे किंवा आग्रह केला पाहिजे, यासंबंधीची भूमिका त्यांनी कटाक्षाने मांडली होती.
प्रबोधनकारांच्या लेखातून अनेक गोष्टी स्पष्ट व्हायच्या, त्यातून गुलामगिरीच्या थोतांडावर अनेक प्रकारची चर्चा त्या ठिकाणी झाली.
सध्याच्या राजकारणाचा जाणून बुजून योजना बद्ध रीतीने प्रयत्न केला जातो.
देव आणि त्यासंबंधीची आस्था कोणामध्ये असली तर त्या संबंधीची तक्रार करण्याची गरज नाही, पण त्याचा उल्लेख प्रबोधनकारांनी केला, त्यात थोतांड ज्या गोष्टी चुकीच्या आहेत त्या समाजासमोर मांडण्याचा प्रयत्न केला.
देवांना धरून राजकारणात फिरत आहे.
जसे की, अमुक तारखेला राम मंदिर जिर्णोद्धार केला जाईल.
मंदिरासंबंधीची आस्था रामाबद्दल प्रेम असेल त्याबद्दल काहीही तक्रार नाही पण, राज्यकर्तेच लोकांसमोर हाच महत्त्वाचा विषय आहे असे मांडण्याचा प्रयत्न करत असतील तर हे चुकीचे आहे 
चंद्रभागेच्या परिसरात आम्ही मोठे धरण बांधले आणि त्या धरणाचे नाव उजनी.
उजनी धरणाचे उद्घाटन करण्यासाठी आज, ज्या संस्थेमध्ये तुम्ही आहात, आणि ज्यांच्या नावाने ही संस्था काढलेली आहे ते महाराष्ट्राचे पहिले मुख्यमंत्री, यशवंतराव चव्हाण यांच्या हस्ते त्या उजनी धरणाच्या उद्घाटनाच्या कार्यक्रमात चव्हाण साहेबांनी आपल्या भाषणात सांगितले होते की, हे "पांडुरंगा तुझी ही चंद्रभागा आम्ही इथे अडवली तिथे धरण बांधले आणि त्या धरणाचे पाणी आजूबाजूच्या शिवारात जाणार आणि तेथे उत्तम प्रकारे वेगवेगळ्या पद्धतीची पीकं घेतली जाणार.
तो आमचा शेतकरी शेतामध्ये राबणार त्याला पांडुरंगाचे दर्शन हे त्याच्या शेतातल्या पिकातच मिळत असते.
त्यामुळे हे पांडुरंगा तुझी चंद्रभागा जरी आम्ही अडवली, तरी आमच्या शेतातल्या पिकातून तुझे दर्शन आम्हाला होते."
असा उल्लेख त्यांनी आपल्या भाषणात केला होता.
याचा अर्थ चव्हाण साहेबांना त्या शेतकऱ्यांच्या कष्टाने पिकवलेल्या ज्वारीच्या कणसामध्ये पांडुरंग दिसला.
त्या देवाच्या संबंधीचा आता आणखी वेगळा विचार हा करायला नको 
गडपालेंचे हे पुस्तक बघितल्यानंतर, अशा विषयासंबंधीची त्यांची मतं ही अत्यंत स्पष्ट आहेत आणि विशेषतः हिंदुत्वावरची त्यांची मतं ही आहेत.
हिंदू धर्मामध्ये पंच ग्रंथ लिहिला हे आपण मान्य करतो.
पण मनु स्मृतीमुळे समाजात विषमता वाढली ही गोष्ट आपण नजर अंदाज करू शकत नाही.
किमान एका बाजूला हे चित्र दिसतं, आणि दुसऱ्या बाजूला विषमतेला प्रोत्साहन देण्याचं काम, यावरूनच वर्णव्यवस्था आणि हिंदू धर्माचे नुकसान झाले असं म्हणालो तर त्यामध्ये अतिशयोक्ती होणार नाही. 
गडपालेंचे लिखाण बघितल्यानंतर, मराठी भाषा व मराठी अस्मितेबद्दलची जी भावना, त्यांच्या मनामध्ये आहे तीही अधोरेखित झालेली आहे.
ते म्हणतात की, मराठी माणसाने उद्योगधंदे व व्यवसाय या सर्वात अधिक लक्ष दिले पाहिजे.
मुंबई ही महाराष्ट्राची राजधानी आहे.
काही लोक असे म्हणतात, की, हे मुंबई शहर आणखी कुठेतरी न्यायचा प्रयत्न करतील, महाराष्ट्रापासून वेगळं करतील.
स्वच्छ या ठिकाणी त्यांनी लिहिलेलं आहे. काही होणार नाही, कुणीही करू शकणार नाही.
फक्त एक असं आहे की, अलीकडच्या काळामध्ये या महाराष्ट्रामध्ये लोकांनी कष्टाने उभी केलेली मोठे-मोठे व्यवसाय, हे राज्याच्या बाहेर अन्य राज्यात नेण्यासंबंधीचे प्रयत्न काही घटकांकडून केले जात आहेत.
त्याच्यावर लक्ष ठेवण्याची आज अत्यंत आवश्यकता आहे.
असे अनेक लोकांच्या बाबतीत वेगवेगळ्या आर्टिकलच्या माध्यमातून, गडपाले यांनी या ठिकाणी लिहिलेलं आहे.
माझी खात्री आहे की, ते वाचल्यानंतर तुम्हाला अतिशय समाधान झाल्याशिवाय राहणार नाही 
आज अमरावतीचा उल्लेख या ठिकाणी झाला.
मला ठाऊक आहे की, अमरावतीमध्ये सुरुवातीचा तरुण कार्यकर्ता म्हणून काम करत असताना, मी महाराष्ट्र राज्याचा प्रमुख होतो.
त्यावेळी साहजिकच महाराष्ट्रात अनेक ठिकाणी सातत्याने फिरत असे.
त्यातील तरुण पिढीच्या दृष्टीने, आकर्षित अशा प्रकारची जी केंद्र होती त्यामध्ये अमरावती होते.
अनेकदा मी अमरावतीला त्या ठिकाणी गेलो, आमचे काही मित्र होते.
मला आठवतंय, चौकामध्ये बसून आम्ही तिथे सुधीर भट असोत, आमचे मित्र राम मेघे, बबनराव मिटकर, राजाभाऊ देशमुख असे अनेक लोक मला आठवतात.
या सगळ्यांबरोबर तासंतास वेगवेगळ्या विषयांवर गप्पा अमरावतीच्या या वास्तव्यातून निश्चित पणाने व्हायच्या.
अमरावतीने अनेक मोठ्या गोष्टी दिल्या.
ज्याचा उल्लेख या ठिकाणी तुकडोजी महाराजांचा झाला. तसंच महाराष्ट्राच्या आणि देशाच्या त्या काळातल्या, विशेषतः विदर्भातल्या अनेक गावागावातून ज्ञानदानाचे उत्तम कार्य करण्याचं काम, भाऊसाहेब देशमुख यांनी केलं, त्यांचं स्मरण हे आपल्याला कायम करावं लागेल.
हे काम अमरावतीमधून झालं.
याचा आनंद अनेकांना आजसुद्धा आहे.
अनेक गोष्टी त्या ठिकाणी बघायला मिळतात. मी काही वेळेला पंधरा-पंधरा दिवसांसाठी या ठिकाणी राहिलेलो आहे.
मला आठवतंय भाऊसाहेबांच्या मृत्यूनंतर पोटनिवडणूक लागली.
त्यावेळेला मी महाराष्ट्र काँग्रेसचा जनरल सेक्रेटरी होतो.
त्या निवडणुकीत काम करण्याची जबाबदारी, काही लोकांवर टाकली होती त्यात मी एक होतो.
त्यामुळे अमरावतीमध्ये राहायची संधी मला मिळाली.
गडपालेंसारखे असे अनेक लोक साहित्याच्या, कलेच्याबद्दल आस्था असणाऱ्या लोकांसोबत सुसंवाद साधण्याची संधी मिळाली.
त्यामुळे गडपालेंचं लिखाण बघितल्यानंतर, अमरावती आणि त्याची पार्श्वभूमी ही कटाक्षाने माझ्या सारख्याच्या नजरेसमोर येते.
ती त्यांनी आपल्या लिखाणाच्या माध्यमातून व्यक्त केलेली आहे 
अमरावतीत ज्यांचा जन्म झाला, अमरावतीमध्ये ज्यांचं वास्तव्य झालं, त्यांच्याकडून उत्तम दर्जाचे लिखाण होईल हे सांगण्याची गरजच नाही.
हे आपण या ठिकाणी पाहतोय आणि त्यामुळे मी गडपाले यांना अंतःकरणापासून धन्यवाद देतो की, अखंड या प्रकारचं लिखाण त्यांनी करत राहावं.
मुंबईमध्ये ते आले साहजिकच सुरुवातीच्या काळामध्ये, त्यांनाही या ठिकाणी एक वेगळी भावना एक वेगळं चित्र समोर आले असेल.
पण, आता इतके दिवस राहिल्यानंतर ते आता मुंबईकर झालेत असं म्हणायला काही हरकत नाही.
त्याहीपेक्षा सकाळमध्ये त्यांचं वास्तव्य आहे.
माझे बंधूच त्याचे प्रमुख आहेत त्यामुळे त्यावर भाष्य करणे योग्य ठरणार नाही.
पण सकाळ व त्याचे कल्चर हा एक वेगळा भाग आहे.
विशेषतः पुण्याचे असल्यानंतर जगाच्या पाठीवर ज्ञान, कर्तुत्व असतं असं मी पुणेकर समजून असतो.
या सगळ्या पार्श्वभूमीवर काम करणं तेवढं सोपं नाही.
विशेषतः विदर्भातून येथे आल्यानंतर ,ती सगळी पार्श्वभूमी असताना, पुणेकरांच्या सगळ्या विचारांशी व कामांशी अवगत होणं हे काम तेवढं काही सोपं नाही.
पण गडपाले यांनी स्वतःच्या कर्तृत्वाने फार थोड्या दिवसांमध्ये कुठलीही अडचण, किंवा बंधन आपल्यापुढे येत नाहीत अशी लेखणी, प्रभावी पणाने चालते आणि ती त्यांनी चालवत ठेवलेली आहे.
ही मराठी वाचकांच्या दृष्टीने अत्यंत आनंदाची गोष्ट आहे. त्याबद्दल त्यांचे मी मनापासून अभिनंदन करतो आणि माझे दोन शब्द संपवतो.
